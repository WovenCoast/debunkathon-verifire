https://mihaaru.com/report/127211	މެމްބަރުންގެ އިމްތިޔާޒޭ ބުނާއިރަށް އާންމުން ރަތަށް!	އެއް މެމްބަރަކު އިންޓަވިއުއެއްގައި ވިދާޅުވި ގޮތުގައި އޭނާ މަޖިލީހުގެ ގޮނޑި ކާމިޔާބު ކުރެއްވީ އެތައް މިލިއަން ރުފިޔާއެއް ހޭދަކޮށްގެންނެވެ. އޭނާ ނޫނަސް، 10 މިލިއަން ނުވަތަ އެއަށް ވުރެ ވެސް މާ ގިނަ ފައިސާ ހޭދަކޮށްގެން މަޖިލީހުގެ ގޮނޑި ހޯއްދެވި ބޭފުޅުން އެބަތިއްބެވި އެވެ. ބޭނުމަކީ، ޝަރަފެވެ، އިއްޒަތެވެ. އިމްތިޔާޒުތަކެވެ., އެކަމަކު، އެ ގޮނޑީގެ އިމްތިޔާޒުތައް ދޭން ރައްޔިތުން ބޭނުންވާހެނެއް ހިޔެއް ނުވެ އެވެ. މަޖިލީހުގެ ގަވައިދުގައި އޮންނަ އިމްތިޔާޒުތައް ނުލިބިގެން މެމްބަރުން ޝަކުވާކުރާ ކޮންމެ ފަހަރަކު ރައްޔިތުންގެ އުދާސްތައް ދަނީ ކޮޅުންލައިގެންނެވެ. ރުޅިގަނޑު ދަނީ ފަޅައިގެންނެވެ. -- އެއީ ކީއްވެހެއްޔެވެ؟, މިދިޔަ ހަފުތާގެ ތެރޭގައި، މަޖިލިސް މެމްބަރުންގެ ކާރުކޮޅު ވެލާނާ އިންޓަނޭޝަނަލް އެއާޕޯޓަށް ވެއްދުމުގައި ދަތިތަކާ ކުރިމަތިލާން ޖެހިގެން މެމްބަރުން އެކަމުގެ ޝަކުވާ ކުރުމުން ވެސް އާންމުން އެކަމަށް ޖެހީ ޖޯކެވެ. އެ ޚަބަރު "މިހާރު"ގައި ޖެހުމުން ހަތްދިހައެއްހާ ކޮމެންޓް ޝާއިއުކުރި އެވެ. އެ ކޮމެންޓުތަކުގައި މެމްބަރަކަށް ހެޔޮހިތުން އެއްޗެއް ބުނެލި ހަމަ އެކަކު ވެސް ނެތެވެ. މެމްބަރުންގެ އިމްތިޔާޒުތަކާ ގުޅޭ މި ކަހަލަ ކަންކަމުގެ ވާހަކަ އަޑުއަހަން އާންމުން މިހާރު ހަގީގަތުގައި ވެސް ފޫހިވެ އެވެ., ހަގީގަތަކީ، ރައްޔިތުންގެ މަޖިލީހުގެ މެމްބަރުންގެ އަގު ރައްޔިތުންގެ ކުރިމަތީގައި ވަރަށް ބޮޑަށް ވެއްޓިފައިވާ ކަމެވެ. މަޖިލީހަކީ، ބައެއް މީހުންގެ ނަޒަރުގައި މިހާރު އެއްވެސް އޮއްޓަރެއް އޮތް ތަނެއް ކަމަކަށް ނުދެކެ އެވެ. އަދި، ބައެއް މީހުން ގަބޫލުކުރާ ގޮތުގައި، މަޖިލީހަކީ "ބޭކާރު" ތަނަކަށް ވެސް ވެއްޖެ އެވެ! އިއްޒަތް ދޭން ބޭނުން ނުވަނީ އެހެންވެ ކަމަށް ވެދާނެ އެވެ., "ރައްޔިތުންނަށް ދަތިވާ ކަންތައްތައް ނުބަލާ މި މީހުންނަށް ދަތިވާ ކަންތައްތައް ބެލުމުގައި ވަގުތު ބޭކާރު ކޮށްލަނީ. ތިވަރު މީހުންނަށް އިއްޒަތްތެރިންނޭ ކިޔާނީ މޮޔައިން،" ކޮމެންޓެއްގައި މީހަކު ބުންޏެވެ., "މީ ދެން މާ މަތީ ބައެއް ހިތުން. އެއްވެސް ބަޔަކު ކުޑަމިނުން ރެސްޕެކްޓެއް ވެސް ނުކުރާ ބޭކާރު ބައެއް. މި މީހުން ހޮވާނެ ކަމެއް ނެތް. ދުވަހަކު ޖަލްސާއަކަށް ނުދިޔަސް ބަރާބަރަށް މުސާރަ ނަގައިގެން ތިބޭނީ،" އެ ހަބަރަށް "ބޭކާރު" ނަމުގައި ކޮމެންޓް ކުރި މީހަކު ބުންޏެވެ., "ކީއްކުރަން؟ ރިޔާސަތުގައި ބަގުނޑި ބައްދައިގެން ނެއްޓެން ނޭނގިގެން އުޅެން ހަދައިގެން މަސައްކަތެއް ނުކުރާތާ ހަ މަސްވެގެން ދަނީ. މެމްބަރުން އިތުބާރު ނެތޭ ބުނީމާ ވެސް ވޯޓަކަށް އަހާލަން ނުކެރިގެން ބަހަނާ ދައްކާލަ ދައްކާލަ ތިބެނީ. ތި މީހުންނަށް ވީއައިޕީ ލައުންޖުގެ ހިދުމަތް ވެސް ކަނޑާލަންވީ،" އެހެން ކޮމެންޓެއްގައި ވެ އެވެ., މިދިޔަ ބުރާސްފަތި ދުވަހު ޝާއިއު ކުރި އެ ޚަބަރަށް މުޅިން ވެސް ލިބުނީ މި ކަހަލަ ކޮމެންޓުތަކެވެ., މެމްބަރުންގެ ޝަކުވާ ބޮޑުވީ އެ ބޭފުޅުންގެ ކާރުކޮޅު ވެލާނާ އެއާޕޯޓުގެ ވީއައިޕީ ލައުންޖުގެ ދޮރުމައްޗާ ހަމަ އަށް ވެއްދުމުގައި ދަތިތަކާ ކުރިމަތިލާން ޖެހޭތީ އެވެ. އެ މައްސަލަ ހައްލުކުރުމުގެ ގޮތުން، މެމްބަރުންގެ ކަންކަން ބަލަހައްޓާ މަޖިލީހުގެ "މެމްބަ ސާވިސް އެންޑް ޕްރޮޓޮކޯލް"ގެ ފަރާތުން ވަނީ އާންމު ކޮމެޓީ އަށް ޝަކުވާތައް ހުށަހަޅައި މަޝްވަރާ ފަށައިފަ އެވެ., މިދިޔަ ހަފުތާގައި ބޭއްވި އެ ކޮމެޓީގެ ބައްދަލުވުމުގައި މަޖިލީހުގެ އެސިސްޓެންޓް ސެކެޓްރީ ޖެނެރަލް މުހައްމަދު ރަޝީދު ވިދާޅުވީ މެމްބަރުންގެ ކާރުތަކަށް ހާއްސަ ޕާކިން ސްޓިކާއެއް ބޭނުންކޮށްގެން އަދި ޕާކިން އޭރިއާއެއް ކަނޑައަޅައިގެން އެ މައްސަލަ ހައްލުކުރެވި ދާނެ ކަމަށެވެ. އަދި އެ މައްސަލަ ހައްލުކުރުމަށް އެމްއޭސީއެލް އާއި ފުލުހުންނާ އެކު ވެސް މަޝްވަރާ ކުރަން ޖެހޭ ކަމަށް އޭނާ ވިދާޅުވި އެވެ., އެ މައްސަލަ ހައްލު ކުރަން ތާއީދު ކުރެއްވި ނަމަވެސް، ބައެއް މެމްބަރުން ވަނީ ކޮމެޓީ ބައްދަލުވުމުގައި އެކަމާ ދެކޮޅު ވެސް ހައްދަވައިފަ އެވެ., ހުޅުދޫ ދާއިރާގެ މެންބަރު އިލްޔާސް ލަބީބު ވިދާޅުވީ މެމްބަރުންގެ ކާރުކޮޅު އެއާޕޯޓަށް ވެއްދުމުގައި ދިމާވާ ދަތިތައް ހައްލުކުރަން އޭނާ ތާއިދު ކުރެއްވިޔަސް، އެއާޕޯޓުގެ ރެސްޓްރިކްޓެޑް އޭރިއާއެއް ނުވަތަ ސެކިއުރިޓީ މަތިކޮށްފައި އޮންނަ ސަރަހައްދެއްގައި މަޖިލިސް މެންބަރުންނާއި ސަރުކާރުގެ ވެރިންގެ ކާރުކޮޅު ޕާކުކޮށްފައި ބޭއްވިދާނެ ކަމަށް އޭނާ ގަބޫލުނުކުރައްވާ ކަމަށެވެ., "ނަމަވެސް އެތަނަށް އަރާވަޑައިގަންނަވާއިރާއި ފައިބާވަޑައިގަންނަވާއިރު، އެ ބޭފުޅުންނަށް ގޮސް އެތަނުގައި ކުޑަ އިރުކޮޅަކަށް މަޑުކޮށްލަން ފުރުސަތު އޮތުން ރަނގަޅު. އެކަމަކު އެތަނުގައި ގޮސް ޕާކުކޮށްގެން ތިބެން އިންތިޒާމު ހަމަޖެއްސުން އެއީ އެހާ ރަނގަޅު ކަމެއް ނޫން،" އޭނާ ވިދާޅުވި އެވެ., މި ނޫނަސް މެމްބަރުންގެ އިމްޒިޔާޒުގެ މައްސަލަތައް މީގެ ކުރިން ވެސް ފެންމަތިވި އެވެ. އެއް މެމްބަރަކު މީގެ ކުރިން ގަލޮޅު ދަނޑަށް ކިޔޫގައި ވަންނަވަން ޖެހިވަޑައިގަތުމުން އޭގެ ޝަކުވާ ވެސް ކުރެއްވި އެވެ. މިއީ، މީޑިއާއާ ހަމައަށް ތިލަވި މައްސަލަ އެވެ., ރައްޔިތުންގެ މަޖިލީހުގެ މެމްބަރުންނަކީ ދުނިޔޭގެ ހުރިހާ ގައުމެއްގައި ވެސް ހާއްސަ އިމްތިޔާޒުތަކެއް އޮންނަ ބައެކެވެ. ރާއްޖޭގައި ވެސް އެކަން އެކަން އޮންނަނީ އެހެންނެވެ. ދައުލަތަށް ކުޅަދާނަ ނުވާ ވަރުގެ ބޮޑު މުސާރައެއްގެ އިތުރުން އަނބިދަރިންނަށް ވެސް ރާއްޖެ އިން ބޭރުން ހިލޭ ބޭސްފަރުވާ އާއި އެހެނިހެން ބައިވަރު އިނާޔާތްތައް މިހާރު ވެސް ދެ އެވެ. އެކަމަކު، އާންމުން ކުރާ ސުވާލަކީ، ރައްޔިތުންގެ ފައިސާ އިން އެހާ ބޮޑު ހަރަދެއް މެމްބަރުންނަށް ކޮށްދޭ އިރު މެމްބަރުން އެ އެ ބޭފުޅުންގެ ޒިންމާ އަދާކުރައްވާ ހެއްޔޭ އެވެ؟, "ތިޔައީ މިހާރު ރައްޔިތުންގެ މަޖިލީހެއް ނޫން. ތިޔައީ މެންބަރުންގެ މަޖިލީހެއް،" ކޮމެންޓެއްގައި ބުނެފައި އޮތެވެ., މަޖިލީހުގެ ދައުރެއް ނިމެން ކައިރިވާ އިރު، މެމްބަރުންނަށް ކޮށްދެވުނީ ކޮންކަމެއްތޯ އާންމުން ސުވާލު އުފައްދަ އެވެ. އަހަރެއްހާ ދުވަސް މި ދަނީ މަޖިލީހުގެ އެންމެ ޖަލްސާއެއް ވެސް ފުރިހަމަ އަށް ކުރިއަށް ނުގެންދެވި ކަމަށް ބުނެ ކަންބޮޑުވުން ފާޅުކުރެ އެވެ. މެމްބަރުންނަށް ކަންކަން ފަސޭހަކޮށް ދޭން އެދޭ އިރު، އާންމުންނަށް ވީ ފަސޭހައެއް ދައްކަބަލާށޭ ވެސް އެބަ ބުނެ އެވެ., މަޖިލީހުގެ އިމްތިޔާޒު ކޮމެޓީގައި އިންނަވާ ވިލިމާލެ ދާއިރާގެ މެމްބަރު އަހްމަދު އުޝާމް ވިދާޅުވީ މެމްބަރުންނަކީ ރައްޔިތުން އިންތިހާބު ކޮށްގެން ޒިންމާދާރު މަގާމަކަށް އައްޔަންކުރާ ބޭފުޅުންނަށް ވާތީ، އެ މަގާމާ އެކުގައި މެމްބަރުންނަށް އިމްތިޔާޒުތަކެއް ލިބިވަޑައިގަންނަވަން ޖެހޭ ކަމަށް އޭނާ ގަބޫލުކުރައްވާ ކަމަށެވެ. ނަމަވެސް، މެމްބަރުންގެ އަމަލުތައް ހުންނަ ގޮތުން އާންމުން މިހާރު މި ކަހަލަ ކަންކަމަކީ މާ ސީރިއަސް ކަންކަމުގެ ގޮތުގައި ނުދެކޭ ކަމަށް އޭނާ ވިދާޅުވި އެވެ., މީގެ ފަންސަވީހަކަށް އަހަރު ކުރިން ދިވެހިން މަޖިލިސް މެމްބަރުންނަށް ވަރަށް އިހްތިރާމު ކުރި ކަމަށް އޭނާ ވިދާޅުވި އެވެ. އެކަމަކު، މިއަދު ދިވެހިން ބުނަނީ މަޖިލިސް މެމްބަރުންނަކީ ބޮޑު މުސާރަ އާއި އިޔާނަތްތައް ނަގައިގެން އާންމުންނަށް ފައިދާ ހުރި އެއްވެސް ކަމެއް ކޮށް ނުދޭ ބައެކޭ ކަމަށް އޭނާ ވިދާޅުވި އެވެ., "ރާއްޖޭގެ ރައްޔިތުންގެ މެދުގައި އެންމެ އިތުބާރު ކުޑަ މުއައްސަސާތަކުގެ ލިސްޓުގެ ކުރީގައި، މިފަހަކަށް އައިސް އަބަދުވެސް، ފާއިތުވި 10 ވަރަކަށް އަހަރަށް ބަލާއިރު ވެސް އޮތީ ރައްޔިތުންގެ މަޖިލިސް،" އޭނާ ވިދާޅުވި އެވެ., އެ އިތުބާރު ގެއްލުނީ، އުޝާމް ވިދާޅުވި ގޮތުގައި، މެމްބަރުންނާ ހަވާލުކޮށްފައި އޮތް ގާނޫނީ ޒިންމާގެ މަސްއޫލިއްޔަތު އަދާކުރާ ގޮތުންނެވެ., "ރައްޔިތުން މިއަދު ގަބޫލެއް ނުކުރޭ ރައްޔިތުންގެ މަޖިލީހުން ރައްޔިތުންނަށް ފައިދާވާ މަސައްކަތެއް ކުރާ ކަމަކަށް. ރައްޔިތުން މިއަދު ގަބޫލުކުރަނީ ރައްޔިތުންގެ މަޖިލީހަކީ މަޖިލީހުގައި ތިބޭ މެމްބަރުންގެ އަދި ސިޔާސީ ޕާޓީތަކުގެ މަސްލަހަތު އިސްކޮށްގެން ކަންކަން ކުރާ ތަނެއްގެ ގޮތުގައި،" އޭނާ ވިދާޅުވި އެވެ., "ހަމައެކަނި މި އަހަރަށް ބަލައިފި ނަމަވެސް ކޮންމެ މަހަކު މެމްބަރުންނަށް ލައްކައަކަށް ވުރެ ގިނަ ރުފިޔާ އެބަ ލިބޭ މުސާރައިގެ ގޮތުގައި. ނުވަތަ އެއަށް ވުރެ ވެސް ގިނައިން. ހަތްދިހަ، އައްޑިހަހާސް ކޮންމެ މަހަކު އެބަ ލިބޭ. އެކަމަކު އެއް އަހަރު ދުވަހުގެ ތެރޭގައި އަސްލު ހަގީގަތުގައި ރައްޔިތުންނަށް ފައިދާ ހުރި ކޮން މަސައްކަތެއްތޯ އަޅުގަނޑުމެންނަށް ކުރެވުނީ.", މަޖިލީހުގެ އެހެން ބައެއް ބައެއް މެމްބަރުން ވެސް ބުނި ގޮތުގައި، އަހަރެއްހާ ދުވަސް މި ބޭކާރުކޮށްލީ ސިޔާސީ ދެބަސްވުންތަކާއި ޒުވާބުތަކުގެ ތެރޭގަ އެވެ. އާންމު މީހާގެ ދިރިއުޅުމަށް ހެޔޮ ބަދަލެއް އަންނާނެ އެއްވެސް ނިންމުމެއް މަޖިލީހަކަށް ނުނިންމުނެވެ. އެހެންވީމާ، އާންމުން މެމްބަރުންނަށް ޖޯކު ނުޖަހަންވީ އެއްވެސް ސަބަބެއް ނެތެވެ.
https://mihaaru.com/news/127205	ޑިސްޕެންސިން ކޯޑު ދިނުމުން ނޫނީ އާސަންދައިން ބޭސް ނުނެގޭ ގޮތް ހަދަނީ	ފާމަސީތަކުން އާސަންދައިގެ ދަށުން ބޭސް ދޫކުރާއިރު ބޭސް ގަންނަ މީހާގެ ފޯނަށް ފޮނުވާ ޑިސްޕެންސިން ކޯޑު ޖަހައިގެން ނޫނީ ބޭސް ނުނެގޭ ގޮތް ހަދަން ހަމަޖައްސައިފި އެވެ., އެ ކުންފުނީގެ މީޑިއާ އޮފިޝަލު، އާޝިޔާ ސޯލިހު އިއްޔެ ވިދާޅުވީ ބޭސް ނަގަން ދާ މީހާގެ އައިޑީކާޑު ނަމްބަރާއި ފޯނު ނަމްބަރުގެ ތަފްސީލު ހޯދައި، ޑިސްޕެންސިން ކޯޑު ދިނުމުން ނޫނީ ޓްރާންސެކްޝަން ފުރިހަމަ ނުވާ ގޮތަށް ނިންމީ އާއްމުންގެ ފަރާތުން ލިބުނު ޝަކުވާތަކަކާ ގުޅިގެން ކަމަށެވެ., ކްލިނިކަށް ދެއްކުމުން، އެ ކްލިނިކްގެ ތެރޭގައި ހިންގާ ކްލިނިކްގެ ބޭސް ފިހާރައިން ބޭސް ނުނަގައި، އެހެން ފާމަސީއަކުން ބޭސް ނަގަން ދާއިރު، ކްލިނިކްގެ ފާމަސީން ބޭސް ނެގި ކަމަށް ދައްކާކަމުގެ ކަންބޮޑުވުންތަކެއް ލިބިފައިވާ ކަމަށް އާޝިޔާ ވިދާޅުވި އެވެ., ބޭސް ފިހާރަތަކުން މީގެ ކުރިން ބޭސް ދޫކުރުމުގައި އިތުރު އެއްވެސް މައުލޫމާތެއް ނުހޯދަ އެވެ. ހަމައެކަނި ބޭނުންވަނީ ޑޮކްޓަރުގެ ބޭސް ސިޓީ އެވެ., "އެކަމަކު، ބޭސް ނަގަން ދާ މީހާގެ ފޯނަށް ލިބޭ ކޯޑު، ފާމަސިސްޓަށް ދިނުމުން ނޫނީ އާސަންދަ ޓްރާންސެކްޝަން ދެން ފުރިހަމައެއް ނުވާނެ. އެފަދަ ޝަކުވާތައް ލިބެމުންދާތީ އެޅި ފިޔަވަޅެއް މިއީ." އޭނާ ވިދާޅުވި އެވެ., އާޝިޔާ ވިދާޅުވި ގޮތުގައި، މާލޭގެ ބައެއް ފާމަސީތަކުގައި އެ ފިޔަވަޅު އަޅަން ފެށިތާ ދެތިން ހަފުތާ ވެއްޖެ ކަމަށެވެ. ކުރިއަށް އޮތް ތަނުގައި، އާސަންދަ ލިބޭ ހުރިހާ ފާމަސީއެއްގައި އެކަން ތަންފީޒުކުރާނެ ކަމަށް އޭނާ ވިދާޅުވި އެވެ., ހެލްތު މިނިސްޓްރީން އާއްމުކޮށްފައިވާ މައުލޫމާތުތަކަށް ބަލާއިރު، 2020 ނިމުނުއިރު 400 އަށް ވުރެ ގިނަ ފާމަސީއަށް ވަނީ ހުއްދަދީފަ އެވެ. އެކަމަކު، އޭގެ ތެރެއިން އާސަންދަ ބަލައިގަންނަ ތަންތަނެއް ނޭނގެ އެވެ.
https://mihaaru.com/news/127190	އިންޒާރު ދިނުމުން ކުމުންދޫ ކައުންސިލްގެ ފުޓްސަލް މުބާރާތް ކެންސަލްކޮށްފި	ހދ. ކުމުންދޫ ކައުންސިލުން ބާއްވާ ފުޓްސަލް މުބާރާތުގެ ފައިނަލް މެޗު ކުރިއަށްގެންގޮސްފިނަމަ އެ އިދާރާއަށް ގެއްލުންދޭނެ ކަމަށް ބުނެ އިންޒާރު ދިނުމުން، ފުޓްސަލް މުބާރާތް މިއަދު ކެންސަލްކޮށްފި އެވެ., އެ ރަށު ކައުންސިލްގެ މެމްބަރަކު ވިދާޅުވީ މުޅި ރަށަށް ހުޅުވާލައިގެން މި މަހުގެ 15 ވަނަ ދުވަހު ފެށި މުބާރާތުގައި 10 ޓީމަކުން ވާދަކުރި ކަމަށެވެ. މައްސަލަ ޖެހުނީ މުބާރާތުގެ ފައިނަލާ ހަމައިން ކަމަށް އޭނާ ވިދާޅުވި އެވެ., އެ މުބާރާތުގެ ފައިނަލް އެންމެ ފުރަތަމަ ބާއްވަން އުޅުނީ މިދިޔަ ހޯމަ ދުވަހެވެ. ނަމަވެސް، ރެފްރީއާ މެދު ޓީމުތަކުގެ ހިތްހަމަނުޖެހުންތަކެއް ހުރުމުން އެ ދުވަހުގެ މެޗު މެދުކަނޑާލުމަށްފަހު، ކައުންސިލުން ނިންމާފައި އޮތީ ފުޓްސަލް ޗެލެންޖުން މޮޅުވާ ޓީމެއް ހޮވަން މިއަދު ފައިނަލް މެޗު ބާއްވާ ގޮތަށެވެ., އެކަމަކު، އެ މުބާރާތުގެ ފައިނަލްގައި ކުޅޭ ދެ ޓީމުގެ ތެރެއިން ޓީމެއްގެ ބަޔަކު ކައުންސިލްގެ އިދާރާއަށް ގޮސް އިންޒާރު ދީފައިވާ ކަމަށް އޭނާ ވިދާޅުވި އެވެ., "ކައުންސިލަށް އައިސް އިންޒާރުތައް ދިނީމަ ފައިނަލް މެޗު ނުކުޅޭ ގޮތަށް، މުބާރާތް މި ކެންސަލްކުރީ ދެން." އޭނާ ވިދާޅުވި އެވެ., ކުމުންދޫ ކައުންސިލްގެ ފޭސްބުކް ޕޭޖުގައި ބުނީ އެ މުބާރާތް ކުރިއަށް ގެންދިއުމަށް މަސައްކަތްކޮށްފިނަމަ އެ އިދާރާއަށާއި މުވައްޒަފުންނަށް ގެއްލުން ދީ، މާރާމާރީ ހިންގާނެ ކަމުގެ އިންޒާރު ދީފައިވާ ކަމަށެވެ., "ރަށުގެ މަސްލަހަތު ގެއްލުވާލަން ފުރުސަތު ދޭން މި ކައުންސިލުން ބޭނުން ނުވާތީ ކުމުންދޫ ކައުންސިލް ފުޓްސަލް ޗެލެންޖު 2023 އިތުރަށް ކުރިއަށް ނުގެންދާނެ އެވެ. މި ކަމަށްޓަކައި ރަށުގެ ކުޅިވަރަށް ލޯބިކުރައްވާ އެންމެހާ ފަރާތްތަކުގެ ކިބައިން ނިހާޔަތަށް މައާފަށް އެދެމެވެ،" ޕޭޖުގައި ކުރި ޕޯސްޓެއްގައި ކައުންސިލުން ބުންޏެވެ.
https://mihaaru.com/news/127202	ދައުލަތުން އެދެނީ މަދަނީ މިންގަނޑުން ބައްޕަ ސާބިތުކުރަން؛ ކޯޓުން ބުނަނީ ކުރެވޭނެ ކަމެއް ނޫނޭ	ރާއްޖޭން ބޭރުގައި ދިވެހި ފިރިހެނަކު އިންޑޮނީޝިއާ އަންހެނަކާ ކައިވެނިކުރިތާ ހަތަރު މަސް ފަހުން އަންހެން މީހާއަށް ލިބުނު ދަރިއެއްގެ ބައްޕަ މަދަނީ މިންގަނޑުން ސާބިތުކުރަން ދައުލަތުން ފެމިލީ ކޯޓަށް ހުށަހެޅުމުން އެ ބާވަތުގެ މައްސަލަ އެ ކޯޓުން ނުބެލޭނެ ކަމަށް ރެޖިސްްޓްރާ ނިންމަވައި ކޯޓުން ނިންމި ނިންމުމަށް އެ ހައި ކޯޓުން ވެސް އިއްޔެ ތާއީދުކޮށްފި އެވެ., މަދަނީ މިންގަނޑުން ބައްޕަ ސާބިތުކުރަން ހުށަހެޅީ ކުއްޖާ އުފަންވިތާ ދުވަސްކޮޅެއް ފަހުން ކުއްޖާގެ މަންމަ ޕާސްޕޯޓް އާކުރަން ކަމަށް ބުނެ އޭނާގެ ގައުމަށް ދިޔަ ގޮތަށް އެނބުރި ނައުމުން ދައުލަތުގެ ބެލުމުގެ ދަށަށް ކުއްޖާ ގެންދަން ޖެހުނު ހިސާބުންނެވެ. އެހެން ދިމާވީ ފިރިހެން މީހާގެ މަންމަ އެ ކުއްޖާ ބެލެެހެއްޓުމުގެ ހުރިހާ ކަމެއް ކުރަމުން ގޮސް، ކުއްޖާއަށް ފަސް އަހަރުވީ ފަހުން ދެން ކުއްޖާ ބެލެން ނެތް ކަމަށް ޖެންޑާ މިނިސްޓްރީއަށް އެންގުމުންނެވެ. ދައުލަތުގެ ބެލުމުގެ ދަށަށް ނޮވެމްބަރު 28، 2012 ގައި ކުއްޖާ ގެންދިޔައީ ފިރިހެން މީހާގެ އާއިލާގެ އެއްވެސް މީހަކާ ޝަރުއީ އަދި ގާނޫނީ ގޮތުން ވެސް މި ކުއްޖާއާ ގުޅުމެއް ހުރި ކުއްޖަކަށް ނުވާތީ އެއިން މީހަކާ ކުއްޖާ ހަވާލުކުރެވޭނެ ގާނޫނީ ހަމައެއް ނެތުމުންނެވެ., މި މައްސަލާގައި ދައުލަތުން އެންމެ ފުރަތަމަ ދިޔައީ ސިވިލް ކޯޓަށެވެ. އެއީ ކުއްޖާ އަކީ ދިވެހި ރައްޔިތެއް ކަމަށް ކަނޑައަޅައި ގާނޫނުއަސާސީން ދިވެއްސަކަށް ލިބިދޭ ހުރިހާ ހައްގެއް އެ ކުއްޖާއަށް ހޯދައިދިނުމަށެވެ. އެކަމަކު އެ މައްސަލަ ސިވިލް ކޯޓުގައި ކުރިއަށްދަނިކޮށް ކުއްޖާގެ ނަސަބު ސާބިތުކުރަން ދައުލަތުން އެހެން މައްސަލައެއް ސިވިލް ކޯޓަށް ހުށަހެޅި އެވެ. އެހެންވެ ސިވިލް ކޯޓުން ނިންމީ ނަސަބު ސާބިތުކުރުމުގެ ބައި ނިމިގެން ނޫނީ ދިވެހި ރައްޔިތުކަމާ މެދު ގޮތެއް ކަނޑަނޭޅޭނެ ކަމަށެވެ. ފެމިލީ ކޯޓަށް ހުށަހެޅި މައްސަލަ އެ ކޯޓުން ނުބެލޭނެ ކަމަށް ނިންމީ ނަސަބު ސާބިތުކުރުމުގެ މައްސަލަ ހުށަހަޅަންޖެހޭ ފޯމުން ހުށަހަޅާފައި ނުވާތީ އާއި އެފަދަ މައްސަލައެއް ހުށަހަޅާއިރު ފުރިހަމާވާންޖެހޭނެ ކަމަށް އާއިލާއާ ބެހޭ ގާނޫނުގައި ބުނާ ޝަރުތުތައް ފުރިހަމަ ނުވާތީ އަދި މަދަނީ މިންގަނޑުން ބައްޕަ ސާބިތުކުރުމަކީ ފެމިލީ ކޯޓުން ބަލަމުންދާ މައްސަލަތަކުގެ ތެރޭގައި ހިމެނޭ ބާވަތުގެ މައްސަލައަކަށް ނުވާތީ އެވެ., އެހެންވެ ފެމިލީ ކޯޓުގެ ނިންމުން ދައުލަތުން ހައި ކޯޓުގައި އިސްތިއުނާފްކުރީ އެވެ., މި މައްސަލައިގައި ހިމެނޭ ދެ މީހުން ކައިވެނިކުރީ އޭޕްރީލް 19، 2007 ގައި ސްރީ ލަންކާގަ އެވެ. އެކަމަކު ކައިވެނިކުރިތާ ހަތަރު މަސް ތެރޭ ސެޕްޓެމްބަރު 9، 2007 ގައި އަންހެން މީހާ އައިޖީއެމްއެޗްގައި ވިހެއީ އެވެ. ކޯޓަށް ހުށަހެޅި ކުއްޖާގެ ފޫޅުމާ ފޯމުގައި ކުއްޖާގެ މަންމަގެ ގޮތުގައި އޮތީ އިންޑޮނީޝިއާ މީހާގެ ނަމެވެ. ބައްޕަގެ ނަން ލިޔަންޖެހޭ ތަނުގައި ރޮނގުބުރިއެއް ދަމާފައި އޮއްވައި އެތަނުގައި، ދިވެހި ފިރިހެން މީހާގެ ނަން ލިޔެފައިވާ ކަމަށާއި ސޮއެއް ވެސް އޮތް ކަމަށް ހުކުމުގައިވެ އެވެ. ފޯމު ފުރަން މައުލޫމާތު ދިނީ ކުއްޖާގެ ބައްޕަ ކަމަށް އޭގައި އޮތަސް، މައުލޫމާތު ދިން މީހާގެ ސޮއެއް ފޯމަކު ނެތެވެ., ހައި ކޯޓުން ބުނީ މި ދެ މީހުން ސައްހަ ކައިވެންޏެއް ކުރި ކަމަށް ބެލި ނަމަވެސް ކުއްޖާ އުފަންވެފައިވަނީ ކައިވެނިކުރި ކަމަށް ބުނާ ތާރީހުން ފެށިގެން ހަތަރު މަހާއި 20 ދުވަސް ފަހުން ކަމަށެވެ. އެކަމަކު ވިހޭއިރު ބަނޑަށް 37 ހަފްތާ ކަމަށް ޖަހާފައިވެ އެވެ. އަދި ނުވަ މަސް ކަމަށް ލިޔެފައި އެތަން ކަނޑާލާފައި ވެސް އެ ފޯމުގައި އޮތް ކަމަށް ހުކުމުގައިވެ އެވެ., އިސްލާމީ ޝަރީއަތުގައި އަދި އާއިލާއާ ބެހޭ ގާނޫނުގައި އަދި ގަވައިދުތަކުގައި ވެސް އިނދެގެން ހުރި ފިރިމީހާއަށް ދަރިލައްވާ ނުވަތަ އެއީ އޭނާގެ ދަރިއެއް ކަމަށް ބަލަންޖެހޭ އެންމެ ކުރު މުއްދަތަކީ ކައިވެނިކުރި ތާރީހުން ފެށިގެން ހިޖުރީ ގޮތުން ހަ މަސް ދުވަހެވެ. އަދި ވަރިކުރި ތާރީހުން ފެށިގެން ހިޖުރީ ގޮތުން އެއް އަހަރެވެ. އެހެންވެ މި މައްސަލައިގައި، ކުއްޖާ އަކީ ފިރިހެން މީހާގެ ދަރިއެއް ކަމަށް ޝަރުއީ ގޮތުން ކަނޑަނޭޅެނީ އެވެ., މި ދެ މީހުން ސްރީ ލަންކާގައި ކުރި ކައިވެނި ރާއްޖޭގައި ރަޖިސްޓްރީކޮށްފައި އޮތީ ކުއްޖާ އުފަންވި ފަހުންނެވެ., ފަނޑިޔާރު މުހައްމަދު ސަލީމްގެ ރައުޔުއަށް ތާއީދުކުރައްވައި ފަނޑިޔާރު މުހައްމަދު ނިޔާޒް ވިދާޅުވެފައިވަނީ ދަރިލެއްވުމާއި ނަސަބު ސާބިތުކުރުން ފަދަ ކަންކަމުގައި ރާއްޖޭގައި އަމަލުކުރާ މައިގަނޑު ހަމައަކީ އިސްލާމީ ޝަރީއަތުގައި ބަޔާންކުރާ ހަމަ ކަމަށެވެ. ކައިވެނިމަތީގައި ލިބޭ ދަރިއަކު ނުވަތަ އެ ދެ މީހުން ކައިވެނިކުރުމުގެ ކުރިން ލިބިފައިވާ ދަރިއަކު ލެޖިޓިމޭޓް ކުރުމަށް އެހެން ބައެއް ޖޫރިސްޑިކްޝަންތަކުގައި ހުންނަ ގާނޫނުތަކާ ހިލާފަށް "ރާއްޖޭގައި ކަނޑައަޅާފައިވާ ހަމަތަކަކީ އިސްލާމީ ޝަރީއަތުގެ މަސްދަރުތަކުގެ ތެރެއިން އުފަންކުރެވިފައިވާ ދިވެހިންގެ އަގީދާ އާއި އާދަކާދައާ ގުޅިފައިވާ ކަންތައްތައް" ކަމަށް ހުކުމުގައިވެ އެވެ., އިނދެގެން ހުރި މީހާއަށް ދަރި ލެއްވުމަކީ އާންމު އުސޫލުން އިސްލާމީ ޝަރީއަތުގައި ވެސް އޮތް ގޮތް ކަމަށާއި އެކަމަކު އިސްލާމީ ޝަރީއަތުގައި ކައިވެނިމަތީގައި ދަރިލައްވާ އެންމެ ކުރު މުއްދަތަކީ ވެސް ހިޖުރީ ގޮތުން ހަ މަސް ކަމަށާއި އަދަބު ލިބޭނީ ޒިނޭކުރި މީހާއަށް ކަމަށާއި ދަރީގެ ނަސަބު ޒާނީއަށް ނިސްބަތް ނުކުރެވޭނެ ކަމަށް ބުނެފައިވެ އެވެ., ހައި ކޯޓުން ބުނީ އަންހެން މީހާގެ ފިރިމީހާ އެ ކުއްޖާ އަކީ އޭނާގެ ދަރިއެއް ނޫން ކަމަށް ނުވަތަ ނަސަބު ނަފީކުރުމަށް އެއްވެސް ކަމެއް ކޮށްފައި އޮތްކަން އެނގެން ނެތް ކަމަށެވެ. އެކަމަކު އެ މީހާއަށް ކުއްޖާގެ ނަސަބު ނުލައްވާނެކަން ދައުލަތަށް ވެސް ގަބޫލުކުރެވި އެ ސުވާލު އޮއްވައި "އެހެން ދޮރަކުން ވަދެގެން" އެއީ އެ ފިރިހެން މީހާގެ ދަރިއެއް ކަމަށް ކަނޑައަޅަން އުޅެނީ ދައުލަތުން ކަމަށް ހައި ކޯޓުން ބުންޏެވެ., "މިއީ ހައިރާންވާންޖެހޭ ފަދަ ދެކޮޅު ދިމާނުވާ ކަމެކެވެ." ފަނޑިޔާރު ނިޔާޒް ވިދާޅުވެފައިވެ އެވެ., ހުކުމުގައި ފާހަގަކޮށްފައިވާ ގޮތުން، ދައުލަތުގެ ދައުވާގައި ވެސް އެ ކުއްޖާ އަކީ ބައްޕަ ކަމަށް ބުނެ ފޯމުގައި ޖަހާފައިވާ މީހާއަށް ޝަރުއީ ގޮތުން ބައްޕަ ކަމުގައި ބެލެވޭނެ މީހެއް ނޫނެވެ. ދިވެއްސަކަށް އުފަން ކުއްޖަކަށް ނޫނީ ދިވެހި ރައްޔިތުން ދެވެން ނެތުމުން އެ ކުއްޖާއަށް ދިވެހި ރައްޔިތުކަން ދެވެން ނެތި ކުއްޖާ އަށް އުފަންދުވަހުގެ ސެޓްފިކެޓެއް އަދި އައިޑީ ކާޑެެއް ވެސް ހެދިފައި ނުވާކަން ވަނީ ބަޔާންކޮށްފަ އެވެ. އަދި ކުއްޖާ އަށް ދިވެހި ރައްޔިތުކަން ދެވެން ނެތް އިރު އަދި ކުއްޖާގެ މަންމަ ހޯދަން ކުރި މަސައްކަތް ކާމިޔާބު ނުވެ އިންޑޮނީޝިއާގެ ރައްޔިތުކަން ވެސް ކުއްޖާއަށް ނުލިބި އޮތުމުން ކުއްޖާގެ މަސްލަހަތުގައި އޮތް ގާނޫނީ ހައްލަކީ ކުއްޖާއަށް ދިވެހި ރައްޔިތުކަން ދިނުން ކަމަށް ދައުލަތުން ބުނެފައިވެ އެވެ., އެކަމަކު ހައި ކޯޓުން ބުނީ އެ ކުއްޖާ އަކީ ވަކި ފިރިހެނެއްގެ ދަރިއެއް ކަމަށް ކަނޑައަޅަން ދައުލަތުން ކުރާ ކަމަކީ ޝަރުއީ އަދި ގާނޫނީ އުސޫލުތަކާ އެއްގޮތަށް ކުރެވޭނެ ކަމެއް ނޫން ކަމަށެވެ., "ދިވެހިރާއްޖޭގައި އަމަލުކުރާ ގާނޫނާއި ގަވައިދުގެ ދަށުން އެ ކުއްޖާގެ ބަފަޔަކީ ކާކުކަން ކަނޑައެޅެން ނެތް ހާލަތުގައި ވަކި ފިރިހެނަކީ އެ ކުއްޖާގެ ބަފައި ކަމަށް ކަނޑައަޅައި ނިސްބަތްކޮށްފި ނަމަ އޭގެ ނަތީޖާއަކަށް ވެގެންދާނީ އެ ފިރިހެނާގެ މައްޗަށް ގަޒުފަކަށެވެ." ހުކުމުގައިވެ އެވެ., ނަސަބު ސާބިތުކުރާނެ ގޮތް އާއިލާއާ ބެހޭ ގާނޫނާއި އޭގެ ދަށުން ހުރި ގަވައިދުތަކުގައި ބަޔާންކޮށް އެކަމުގެ ދޮރު ހުޅުވިފައި ވަނިކޮށް، ނަސަބާ މެދު އަސްލު ސުވާލުކުރަންޖެހޭ ފަރާތުން ސުވާލު ނުކުރަނީސް، ދައުލަތުން ބޭނުންވާ ވަކި ނަތީޖާއެއް ހާސިލްކުރަން، ދައުލަތުން ވަލުދޮރާއްޓާ ދިމާލަށް ހިނގުމަކީ އަހުރެންނަށް ގަބޫލުކުރެވޭ ކަމެއް ނޫން" ކަމަށް މި ހުކުމުގައި ފަނޑިޔާރު މުހައްމު ނިޔާޒްގެ ރައުޔުގައިވެ އެވެ., އޭނާ ވިދާޅުވެފައިވަނީ ދައުލަތުން ވިޔަސް، ހައްގު ހޯދައިދިނުމަަށް ކުރާ މަސައްކަތަކީ ޖަޒުބާތީ ގޮތުން ކުރާ ކަމަކަށްވުރެ ގާނޫނުގައި ބަޔާންކުރާ ހަމަތަކުގެ މަތިން ކުރާ ކަމަކަށް ވާންޖެހޭނެ ކަމަށެވެ., ފަނޑިޔާރު ވިދާޅުވީ މަދަނީ މިންގަނޑުން ބައްޕަ ސާބިތުކުރުމަކީ ރާއްޖޭގައި އަމަލުކުރާ އާއިލާއާ ބެހޭ ގާނޫނާއި ގަވައިދާއި އިސްލާމީ ޝަރީއަތުގައި ބަޔާންކުރާ މަފްހޫމެއް ކަމަށް ބުރަ ނުވެވޭ ކަމަށެވެ., "ވީމާ، 'ޝަރުއީ ބައްޕަ' އަދި 'ގާނޫނީ ބައްޕަ' ދިވެހިރާއްޖޭގެ ގާނޫނީ ނިޒާމުގެ ތެރެއަށް ތައާރަފްކުރުމަށް ދައުލަތުން މި ކުރާ މަސައްކަތަކީ، ދިވެހިރާއްޖޭގެ ގާނޫނީ ނިޒާމާއި ޝަރުއީ ހަމަތައް ނުދަންނަ، އަދި ދިވެހިންގެ އަގީދާ އާއި އާދަކާދައާ ދުރު ބީރައްޓެހި މަފްހޫމްތަކެއްކަމުގައި ނޫނީ އަހުރެންނަކަށް ނުފެނެއެވެ." ފަނޑިޔާރު ނިޔާޒް ވިދާޅުވެފައިވެ އެވެ., ފަނޑިޔާރު ވިދާޅުވީ މިކަމުގެ ސަބަބުން ނޭދެވޭ އެތައް ނަތީޖާއެއް ކުރިމަތިވެދާނެ ކަމަށެވެ., މި ކުއްޖާ އަކީ އިންޑޮނީޝިއާ މީހެއްގެ ދަރިއެއްކަން ސާބިތުވާއިރު އެ ކުއްޖާއަށް އިންޑޮނީޝިއާގެ ރައްޔިތުކަން ހޯދައިދޭން ދައުލަތުން އެކަށީގެންވާ މަސައްކަތްކޮށްފައި ނެތްކަން ވެސް ހުކުމުގައި ބަޔާންކޮށްފައިވެ އެވެ. ދިވެއްސަކަށް އުފަން ކޮންމެ ކުއްޖަކަށް ދިވެހި ރައްޔިތުކަން ލިބެންޖެހޭނެ ކަމަށާއި އެކަމަކު އެކަން ކުރަން ޖެހޭނީ ރާއްޖޭގެ ގާނޫނީ ނިޒާމުގައި އެކަން ބަޔާންކޮށްފައިވާ ގޮތަށް ކަމަށް ބުނެ ހައި ކޯޓުގެ ހުކުމުގައި ވަނީ ފޫޅުމާ ފޯމުގައި ކުއްޖާ ނިސްބަތްވާ ކަމަށް ބުނާ ފިރިހެން މީހާއަށް ކުޑަމިނުން ދައުވާ ރައްދު ވެސް ކޮށްފައި ނެތް ކަމަށެވެ., ދިވެއްސަކަށް އުފަން ކޮންމެ ކުއްޖަކަށް ދިވެހި ރައްޔިތުކަން ދޭންޖެހޭނެ ކަމަށް ބަލައިގެން އެކަން ކުރާ ނަމަ އެ ކުއްޖާ އަކީ ނަސަބާ މެދު ސުވާލު އުފެދޭ ހާލަތުގައި ހުރި ކުއްޖެއް ނަމަ ގާނޫނީ އަދި ޝަރުއީ ހަމަތަކުގެ މަތިން ކުއްޖާގެ ނަސަބު ސާބިތުކުރަންޖެހޭނެ ކަމަށް ހައި ކޯޓުން ވެސް ބުންޏެވެ., މި މައްސަލައިގައި ފަނޑިޔާރު ހުޒައިފާ މުހައްމަދުގެ ރައުޔު ތަފާތެވެ. އެ ރައުޔުގައި ވަނީ ފެމިލީ ކޯޓުގެ ރެޖިސްޓްރާގެ ނިންމުން ރަނގަޅު ކަމަށް ފެމިލީ ކޯޓުން ނިންމި ނިންމުން ބާތިލްކޮށް، އެއީ އެ ކޯޓުން ބަލައި ގޮތެއް ކަނޑައަޅަންޖެހޭ މައްސަލައެއް ކަމަށެވެ.
https://mihaaru.com/news/127214	މާދަމާ ހަނދުކޭތަ ހިފާތީ ހުރިހާ ރަށެއްގައި ނަމާދު ކުރަން އަންގައިފި	މާދަމާ ރޭ ހަނދު ކޭތަ ހިފާތީ، ރާއްޖޭގެ ހުރިހާ ރަށެއްގައި ކޭތަ ނަމާދު ކުރުމަށް އިސްލާމިކް މިނިސްޓްރީން އަންގައިފި އެވެ., މާދަމާ ރޭ ހަނދު ކޭތަ ހިފަން ފަށާނީ ރާއްޖޭ ގަޑިން 11:01 ގަ އެވެ. ކޭތަ އެންމެ ބޮޑަށް ހިފާފައި ހުންނާނީ މެންދަމުން އަލިވެ 1:14 ގައި ކަމަށް މިނިސްޓްރީން ބުންޏެވެ., ހަނދު ކޭތަ ވިއްލާނެ ކަމަށް ބެލެވެނީ މެންދަމުން އަލިވެ 3:26 ގަ އެވެ., އިސްލާމިކް މިނިސްްޓްރީން ކައުންސިލްތަކަށް ފޮނުވި ސާކިއުލާގައި އަންގާފައިވަނީ ކޮންމެ ރަށެއްގެ ވެސް އެންމެ ބޮޑު މިސްކިތުގައި ކޭތަ ނަމާދު ކުރުމަށެވެ. ކޭތަ ނަމާދު ކުރަން އަންގާފައިވަނީ މާދަމާ ރޭގެ 1:15 ގަ އެވެ.
https://mihaaru.com/news/127215	ރާއްޖެ ނޫން އެއްވެސް ގައުމަކަށް "ޕްރޯ" ނުވާނެ: މުއިއްޒު	އެމަނިކުފާނަކީ "ޕްރޯ މޯލްޑިވްސް" ބޭފުޅެއް ކަމަށް ބުނެ ލޭބަލް ކުރަނީ ގޯސްކޮށް ކަމަށާއި ރާއްޖެ ފިޔަވައި އެހެން އެއްވެސް ގައުމަކަށް "ޕްރޯ" ނުވާނެ ކަމަށް އިންތިހާބީ ރައީސް ޑރ. މުހައްމަދު މުއިއްޒު ވިދާޅުވެއްޖެ އެވެ., ބްލޫމްބާގް ޓީވީ އަށް ދެއްވި އިންޓަވިއުއެއްގައި ހާރިޖީ ސިޔާސަތާ ގުޅޭ ގޮތުން ކުރި ސުވާލަކަށް ޖަވާބު ދެއްވަމުން މުއިއްޒު ވިދާޅުވީ އެމަނިކުފާނަކީ "ޕްރޯ މޯލްޑިވްސް" ބޭފުޅެއް ކަމަށާއި އެހެން އެއްވެސް ގައުމެއްގެ "ޕްރޯ" ބޭފުޅަކަށް ނުވާނެ ކަމަށެވެ., "އަޅުގަނޑަކީ ޕްރޯ ޗައިނާ މީހެއް ކަމަށް ލޭބަލް ކުރަނީ ވަރަށް ގޯސްކޮށް،" މުއިއްޒު ވިދާޅުވި އެވެ., މުއިއްޒު ގެންދަވަނީ އޭނާގެ ހާރިޖީ ސިޔާސަތަކީ "ޕްރޯ މޯލްޑިވްސް" ކަމަށް ވިދާޅުވެ، އެކަން ޕްރޮމޯޓް ކުރައްވަމުންނެވެ. މުއިއްޒުގެ ވެރިކަމެއްގައި އެ ސިޔާސަތު ކަމަށް އެ މަނިކުފާނު ވިދާޅުވީ، އެއީ "ޕްރޯ ޗައިނާ" ބޭފުޅެއް ކަމަށް ބުނެ ބައިނަލްއަގްވާމީ މީޑިއާތަކުން ވާހަކަ ދެއްކުމުންނެވެ., ޗައިނާ އާއި އިންޑިއާއާ ދެމެދު އޮތް ވާދަވެރިކަމާއި ޗައިނާ އިން އިންޑިއާ ކަނޑުގައި އެ ގައުމުގެ ބާރު އިތުރު ކުރަން ކުރާ މަސައްކަތާ ގުޅޭ ގޮތުން ސުވާލު ކުރުމުން މުއިއްޒު ވިދާޅުވީ، ރާއްޖެއިން އަބަދުވެސް ބައިނަލްއަގްވާމީ ގާނޫނުތަކާއި އުސޫލުތަކާއި ހަމަތަކަށް އިހްތިރާމް ކުރާނެ ކަމަށެވެ. އަދި ބޮޑެތި ގައުމުތަކުގެ މެދުގައި އޮތް ވާދަވެރި ކަމުގެ ތެރެ އަށް ރާއްޖެ ނުވަންނާނެ ކަމަށް ވިދާޅުވި އެވެ., "އެކަމުގެ ތެރެއަށް ވަދެވޭ ވަރަށްވުރެ މި ރާއްޖެ ކުޑަ،" އަންނަ މަހުގެ 17 ވަނަ ދުވަހު ރައީސް ކަމުގެ ހުވާ ކުރައްވަން ތައްޔާރުވަމުން އަންނަ މުއިއްޒު ވިދާޅުވި އެވެ., މުއިއްޒު ވަނީ ޗައިނާ އާއި އިންޑިއާ އާއި އެމެރިކާ އާއި މެދުއިރުމަތީގެ ގައުމުތަކާއި އަދި އަވަށްޓެރި އެހެން ގައުމުތަކާ ވެސް ގާތް ގުޅުން ބާއްވާނެ ކަމަށް ވިދާޅުވެފަ އެވެ. ހަމައެކަނި މައްސަލައަކަށް ވާނީ ރާއްޖޭގެ މިނިވަންކަމާ ގުޅޭ ކަންކަން ކަމަށް މުއިއްޒު ވިދާޅުވި އެވެ. އޭގެ ތެރޭގައި ހިމެނެނީ ރާއްޖޭގައި ބޭރުގެ ސިފައިން ތިބުމާއި އެއް ގައުމަކަށް ދަރަނި ބަރޯސާކުރުން ފަދަ ކަންކަމެވެ., "ގައުމު އިސްކުރާނީ. ދިވެހިރާއްޖެ އިސްކުރާނީ. ޕްރޯ ކިޔަންޏާ ޕްރޯ މޯލްޑިވްސް ޕޮލިސީ [ދަމަހައްޓަވާނީ]،" މުއިއްޒު "މިހާރު" އަށް ވިދާޅުވެފައިވެ އެވެ.
https://mihaaru.com/news/127198	ނަޝީދު ވަކިކުރަން އުޅެގެން އެމްޑީޕީ އަނެއްކާވެސް ވާނީ ބަލި: އާޒިމް	ރައްޔިތުންގެ މަޖިލީހުގެ ރައީސް މުހައްމަދު ނަޝީދު މަގާމުން ވަކިކުރަން އުޅެގެން އެމްޑީޕީން އަނެއްކާވެސް ބޮޑު ނާކާމިޔާބީއަކާ ކުރިމަތިލާން ޖެހޭނެ ކަމަށް ޑިމޮކްރެޓްސްގެ ޕީޖީ ލީޑަރު އަދި މެދު ހެންވޭރު ދާއިރާގެ މެމްބަރު އަލީ އާޒިމް މިރޭ ވިދާޅުވެއްޖެ އެވެ., ޑިމޮކްރެޓްސް އިން މިރޭ ބޭއްވި ޖަގަހަ ޖަލްސާގައި އާޒިމް ވިދާޅުވީ ނަޝީދުގެ އިތުބާރު ނެތް ކަމުގެ މައްސަލަ "ކުޅޭކުޅޭ މައްސަލައަކަށް" އެމްޑީޕީން ހަދައިފި ކަމަށެވެ. އެމްޑީޕީން ބޭނުންހާ ގޮތެއް ހަދަން އެ ޕާޓީން ފުރުސަތު ދީގެން ބަލަން ނުތިބޭނެ ކަމަށް އޭނާ ވިދާޅުވި އެވެ., އެމްޑީޕީން ހުށަހަޅާފައިވާ ނަޝީދުގެ އިތުބާރު ނެތް ކަމުގެ މައްސަލަ ބޭއްވޭނެ ކަމާ މެދު ސުވާލު އުފައްދާފައި ވަނިކޮށް، އަންނަ އާދިއްތަ ދުވަހަށް ޖަލްސާ ތާވަލުކޮށް، އިތުބާރު ނެތް ކަމުގެ މައްސަލަ ވަނީ އެޖެންޑާކޮށްފަ އެވެ. މަޖިލީހުގެ އިދާރާއިން އާންމުކުރި އާދިއްތަ ދުވަހުގެ އެޖެންޑާގައި އޮތީ ނަޝީދުގެ އިތުބާރު ނެތް ކަމަށް ހުށަހަޅާފައިވާ މައްސަލައާ މެދު ގޮތެއް ނިންމުން އެކަންޏެވެ., މިދިޔަ މަހު ބޭއްވި ރިޔާސީ އިންތިހާބުން އެމްޑީޕީ ބަލިވެފައިވާއިރު، ނަޝީދުގެ އިތުބާރު ނެތްކަމުގެ މައްސަލަ މަޖިލީހަށް ވައްދައިގެން އަނެއްކާވެސް އެ ޕާޓީ "ބޮޑުތަނުން ބަލިވާނެ" ކަމަށް އާޒިމް ވިދާޅުވި އެވެ., "އަނެއްކާވެސް އެމްޑީޕީ ތި ދަނީ ބަލިވާންށޭ، ބޮޑުތަނުން ބަލިވާންށޭ. އަޅުގަނޑުމެން އިރާދަކުރެއްވިއްޔާ ރައްޔިތުންގެ މަޖިލީހުގައި ތިބެގެން، މަޖިލީހުގެ ރައީސް ވަކިކުރަން ހުށަހަޅާފައި އޮތް ހުށަހެޅުން ބަލައިގަނެގެން ވަކިކުރެވޭނެ އެއްވެސް ގޮތެއް، އެ ފުރުސަތެއް ނުދޭނަމޭ،" އޭނާ ވިދާޅުވި އެވެ., "ޑިމޮކްރެޓްސް އިން އެ ފުރުސަތު ނުދޭނަން.", އާޒިމް ވިދާޅުވި ގޮތުގައި، ރާއްޖޭގައި އުފެދުނު އެންމެ ބޮޑު ސިޔާސީ ޕާޓީ ކަމަށްވާ އެމްޑީޕީ ވަނީ މިދިޔަ ފަސް އަހަރުގެ ތެރޭގައި "ފުނޑުފުނޑުވެފަ" އެވެ. ދައުލަތުގެ ހުރިހާ ބާރެއް ލިބިގެން ވެސް އެ ޕާޓީއަށް އެއްވެސް ނަތީޖާއެއް ނުނެރެވި ރައްޔިތުންގެ ކުރިމަތީގައި ފެއިލްވީ ރައީސް އިބްރާހިމް މުހައްމަދު ސޯލިހުގެ ނާގާބިލު ކަމުން ކަމަށް އޭނާ ވިދާޅުވި އެވެ., ނަޝީދު ވަކިކުރަން ވެސް އުޅެނީ، ރިޔާސީ އިންތިހާބުގައި ރައީސް އިބްރާހިމް މުހައްމަދު ސޯލިހަށް ކުރިމަތިލައްވަން ޖެހުނު ބޮޑު ނާކާމިޔާބީ އަށް ފަހު އެމަނިކުފާނުގެ "ހިތަށް ތަސައްލީއެއް ގެނެސްދިނުމަށްޓަކައި" ކަމަށް އާޒިމް ވިދާޅުވި އެވެ., "އަޅުގަނޑުގެ ކުރީގެ ކޮލީގުން، އެމްޑީޕީގެ މެމްބަރުންނަށް ދަންނަވާލަން ބޭނުންވަނީ ރިޔާސީ އިންތިހާބަކުން ބަލިވުމަކީ ރައްޔިތުންގެ މަޖިލީހުގެ ރައީސްގެ އިތުބާރު ނެތްކަމުގެ މައްސަލަ ހުށަހަޅަން ޖެހޭ ސަބަބެއް ނޫނޭ. އެހެން ކަމަށް ވަންޏާ މި ކަހަލަ ވާދަވެރި އިންތިހާބުތަކުގައި ރައީސް ވާދަނުކުރައްވާ،" އޭނާ ވިދާޅުވި އެވެ., އެމްޑީޕީން ވަނީ ނަޝީދު ވަކިކުރުމުގެ މައްސަލަ ނުނިންމާހާ ހިނދަކު މަޖިލީހުގެ އިތުރު އެއްވެސް މަސައްކަތެއް ދެން ނުކުރާނެ ކަމަށް ވެސް ބުނެފަ އެވެ. އަދި ނަޝީދު ރިޔާސަތުގައި އިންނަވައިގެން އިންތިހާބީ ރައީސް ޑރ. މުހައްމަދު މުއިއްޒު ކުރައްވާ ހުވާ ބަލައިނުގަންނާނެ ކަމަށް ވެސް އެ ޕާޓީން ބުންޏެވެ., ރިޔާސީ އިންތިހާބުގެ ކުރިން ވެސް ނަޝީދު ވަކިކުރަން އެމްޑީޕީން މަސައްކަތް ކުރި އެވެ. ނަމަވެސް، އިންތިހާބަށް ވަގުތު ކުޑަތަން ވެފައި ވަނިކޮށް އެ މައްސަލަ އަނބުރާ ގެންދިޔައީ އެވެ.
https://mihaaru.com/sports/127195	ފުލުހުން ތަކެތި ގެންދިއުމުން މަސައްކަތް ވަނީ ހުއްޓިފަ، މުބާރާތްތައް ވެސް ނުކުޅެވޭނެ: އެފްއޭއެމް	މިދިޔަ އާދިއްތަ ދުވަހު ފުލުހުން އެފްއޭއެމްގެ އޮފީސް ރެއިޑްކޮށް ސާމާނުތައް ގެންދިއުމުން ދުވަހު ދުވަހަށް ކުރަންޖެހޭ މަސައްކަތައް ބުރޫ އަރާފައިވުމުން މުބާރާތްތައް ކުރިއަށް ގެންދެވެން ނެތް ކަމަށް އެފްއޭއެމުން ބުނެފި އެވެ., އެ އެސޯސިއޭޝަނަށް ފީފާ އާއި އޭއެފްސީން ދޭ ފައިސާ، އެ ތަނުގެ ވެރިން ނަހަމަ ގޮތުގައި ބޭނުން ކުރާ ކަމަށް ތުހުމަތު ކުރެވުމުން ތަހްގީގުގެ ބޭނުމަށް "ގިނަ އަދަދެއްގެ ލިޔެކިއުމާއި މަސައްކަތްތަކުގެ މާހައުލުގައި ކޮންމެހެން ބޭނުންކުރަންޖެހޭ އެތަކެއް އާލާތްތަކެއް" ފުލުހުންގެ ބެލުމުގެ ދަށަށް ގެންގޮސްފައިވާ ކަމަށް އެފްއޭއެމުން ބުނެ އެވެ., "(އޭގެ) ސަބަބުން މި އިދާރާގައި ދުވަހުން ދުވަހަށް ކުރަންޖެހޭ މަސައްކަތްތަކަށް ބުރޫ އަރައި މި ވަނީ ހުއްޓުމަކަށް އައިސްފަ އެވެ. އަދި މިހާލަތުގައި ފުޓްބޯޅަ ލީގާއި ރޭވިފައި ހުރި އެނޫން ވެސް އެހެނިހެން މުބާރާތްތައް ކުރިއަށް ގެންދިއުމަކީ ކުރެވޭނެކަމެއް ނޫން ކަމުގައި ހިތާމަޔާ އެކު ފާހަގަ ކުރަމެވެ." އެފްއޭއެމުން މިއަދު ނެރުނު ބަޔާނުގައި ބުނެފައި ވެއެވެ., އެފްއޭއެމުން ބުނީ މިހާރު އެ އެސޯސިއޭޝަނުގެ އެންމެ ބޮޑު މަސްއޫލިއްޔަތަކީ ފުލުހުން ކުރިއަށްގެންދާ ތަހުގީގަށް އެއްބާރުލުން ދިނުން ކަމަށް ދެކޭ ކަމަށެވެ. އަދި ތަހުގީގު މަރުހަލާ އަވަސްކޮށް ދިނުމަށް އެފްއޭއެމްގެ ބަޔާނުގައި ވަނީ އެދިފަ އެވެ., މުބާރާތްތައް ނުކުޅެވޭނެ ކަމަށް އެފްއޭއެމުން ބުނި އިރު ގާތްގަނޑަކަށް ދެ މަހަށް ފަހު ދިވެހި ޕްރިމިއާ ލީގު އަންނަ ހޮނިހިރު ދުވަހު ފަށާ ގޮތަށް އެފްއޭއެމުން އޮތީ ކުރިން އިއުލާންކޮށްފަ އެވެ. އަދި ދެވަނަ ޑިވިޝަންގެ ފުޓްބޯޅަ މުބާރާތް އަންނަ މަހު ބާއްވާ ގޮތަށް އޮތުމުން އެ މުބާރާތުގައި ވާދަކުރާ ގިނަ ކްލަބްތަކަކުން ވަނީ ޕްރެކްޓިސް ވެސް ފަށައިފަ އެވެ.
https://mihaaru.com/news/127189	ރީތިގޮތަކީ މަޖިލީހުގެ ރިޔާސަތުން ނަޝީދު އަމިއްލަ އަށް ދުރުވުން: އެމްޑީޕީ	"އެ މަގާމުގައި ހުންނަވަން ވާނީ އިތުބާރު ނެތްކަމުގެ ވޯޓާ ވެސް ކުރިމަތިލައްވަން ކެރިވަޑައިގަންނަވާ، ޑިމޮކްރެޓިކް ހަމަތައް ގަބޫލު ކުރައްވާ ފަރާތެއްކަމަށް މި ޕާޓީން ދެކެމެވެ. އެ މަޖިލީހުގެ މެންބަރުންގެ އިތުބާރު ނެތް ރައީސަށް އެންމެ ރިވެތި ގޮތަކީ މަޖިލީހުގެ ރިޔާސަތުން އެކަހެރިވެވަޑައިގަތުމެވެ،" އެމްޑީޕީން ނެރުނު ބަޔާނުގައި ބުނެފައިވެ އެވެ., އޭގެ ބަދަލުގައި ނަޝީދުގެ ފަރާތުން ފެނިގެންދަނީ ޑިމޮކްރެސީއާ ހިލާފަށް ކަންކަން ކުރައްވަމުން ގެންދަވާތަން ކަމުގައި އެމްޑީޕީން ބުނެފައިވެ އެވެ.
https://mihaaru.com/ireporter/d3000fab-732d-4e09-ba51-d3b9d9101581	މަގުބޫލު އައިރިޕޯޓަރސް, އަތޮޅުތަކުން	
https://mihaaru.com/ireporter/a49d2f9a-9a9a-4df1-b133-513a55be0141	މަގުބޫލު އައިރިޕޯޓަރސް, އަތޮޅުތަކުން	
https://mihaaru.com/ireporter/0e8197e9-1ba7-4d8e-98c5-0b3b90f40377	މަގުބޫލު އައިރިޕޯޓަރސް, އަތޮޅުތަކުން	
https://mihaaru.com/ireporter/fab42177-3d55-45ec-9350-08af94c67330	މަގުބޫލު އައިރިޕޯޓަރސް, އަތޮޅުތަކުން	
https://mihaaru.com/ireporter/e4656826-ded6-4b8c-b53d-b7699be53680	މަގުބޫލު އައިރިޕޯޓަރސް, އަތޮޅުތަކުން	
https://mihaaru.com/ireporter/f8b2998c-682a-4f03-892a-9432ea6f27fa	މަގުބޫލު އައިރިޕޯޓަރސް, އަތޮޅުތަކުން	
https://mihaaru.com/news/127187	ޗައިނާ ޓޫރިސްޓަކު މާފަންނު ޕޮލިސް ސްޓޭޝަންގައި ދިރިއުޅެނީ!	މާފަންނު ޕޮލިސް ސްޓޭޝަންގައި ޗައިނާގެ ޓޫރިސްޓް އަންހެނަކު ދިރިއުޅެމުންދާ ކަމަށާއި އޭނާއަށް ނަސޭހަތް ދީފައިވާ ކަމަށް ފުލުހުން ބުނެފި އެވެ., އެ ޓޫރިސްޓަކީ މި މަހުގެ 19 ވަނަ ދުވަހު ވެލާނާ އިންޓަނޭޝަނަލް އެއާޕޯޓުގެ ތަންތަނަށް ކުޅުޖަހައި، އަޑުގަދަކުރި މީހެކެވެ. އޭގެ ފަހުން އޭނާ ފުރަތަމަ އުޅެމުން ދިޔައީ އެއާޕޯޓުގަ އެވެ. ފުލުހުން އޭރު ބުނީ އެ މީހާއަށް ތަކުރާރުކޮށް ނަސޭހަތްދީ އިމިގްރޭޝަނާ ހަވާލުކޮށްފައިވާ ކަމަށެވެ. ޕޮލިސް ސްޓޭޝަނުގައި ވެސް އުޅޭތާ މިހާރު ވަނީ ހަފުތާއެއްހާ ދުވަސް ވެފަ އެވެ., ސޯޝަލް މީޑިއާގައި މިއަދު ވަނީ އެ މީހާ ޕޮލިސް ސްޓޭޝަން ތެރޭގައި ދިރިއުޅެމުންދާ ފޮޓޯތަކެއް އާންމުވެފަ އެވެ. އެއިން އެއް ފޮޓޯގައި ފެންނަނީ އޭނާ ޕޮލިސް ސްޓޭޝަން ތެރޭގައި އިން ބެންޗެއްގައި އޮށޯވެ އޮތް ތަނެވެ. އަނެއް ފޮޓޯއިން އޭނާގެ ފޮށި މަތީގައި އިށީންދެ އިންނަތަން ފެންނައިރު އަނެއް ފޮޓޯގައި ފެންނަނީ އެ މީހާ ގެންގުޅޭ ފޮށިމަތީގައި ހެދުން އަޅުވާފައި ހުއްޓަ އެވެ., އެކަމާ ގުޅޭގޮތުން ސުވާލުކުރުމުން ފުލުހުން މިއަދު ބުނީ އެ މީހާ އެއީ ފުލުހުންގެ ބަންދުގައި ނުވަތަ ބެލުމުގެ ދަށުގައި ހުރި މީހެއް ނޫން ކަމަށެވެ. އަދި އެ މީހާ އެގޮތަށް ޕޮލިސް ސްޓޭޝަންގައި އުޅޭތީ ތަކުރާރުކޮށް ނަސޭހަތް ދީ އެގޮތަށް ކަންތައް ނުކުރުމަށް އެދިފައިވާނެ ކަމަށް ވެސް ބުންޏެވެ., އިމިގްރޭޝަނުން ބުނީ އެ މީހާ ފޮނުވާލުމަށް އިދާރާތަކާ އެކު މަސައްކަތް ކުރަމުންދާ ކަމަށެވެ., މައުލޫމާތު ލިބިފައިވާ ގޮތުގައި އޭނާ ރާއްޖެއިން ނުފުރިގެން އުޅެނީ ވިސާގެ މައްސަލައެއް ޖެހިގެންނެވެ. އޭނާ ފުރޭ ގޮތް ޗައިނާ އެމްބަސީން ހަމަޖައްސައިދިން ނަމަވެސް އޭނާ ދާން ބޭނުން ނުވީ ކަމަށް ވެ އެވެ.
https://mihaaru.com/news/127178	ބަންދު ދުވަސްތަކުގައި ހާޒިރީ އެލަވަންސް ލިބެނީ އާ ޕޭ ފްރޭމްކޯވުގެ ދަށުން ޝިފްޓް ޑިއުޓީކުރާ މުވައްޒަފުންނަށް	ރަސްމީ ބަންދު ދުވަސްތަކުގައި މަސައްކަތްކުރާ ނަމަ، ހާޒިރީ އެލަވަންސް ލިބޭ ގޮތަށް ހަމަޖައްސައި ދިނީ ސަރުކާރު އޮފީސްތަކުގައި ދައުލަތުގެ އާ ޕޭ ފްރޭމްވޯކުގެ ދަށުން ޝިފްޓް ޑިއުޓީ އަދާކުރާ މުވައްޒަފުންނަށް އެކަނި ކަމަށް ސިވިލް ސާވިސް ކޮމިޝަން (ސީއެސްސީ) އިން މިއަދު ބުނެފި އެވެ., ރަސްމީ ބަންދު ދުވަސްތަކުގައި މަސައްކަތްކުރާ ނަމަ، ހާޒިރީ އެލަވަންސް ލިބޭ ގޮތަށް ދައުލަތުގެ ޕޭ ފްރޭމްވޯކަށް ފިނޭންސް މިނިސްޓްރީން މިދިޔަ އާދިއްތަ ދުވަހު ވަނީ އިސްލާހެއް ގެނެސްފަ އެވެ., އެ އިސްލާހާ ގުޅޭ ތަފުސީލު ދެއްވަމުން ސީއެސްސީގެ ޑިރެކްޓާ ޖެނެރަލް ހަދީޖާ ޖަމީލާ "މިހާރު" އަށް ވިދާޅުވީ ދައުލަތުގެ އާ ޕޭ ފްރޭމްކޯވަކަށް އަމަލުކުރަން ފެށުމުގެ ކުރިން ވަޒީފާއާ ބެހޭ ގާނޫނުގައި، ހުކުރު ދުވަސް ހިމެނޭ ގޮތަށް ސަރުކާރު ބަންދު 11 ދުވަހެއް ކަނޑައަޅާފައި އޮންނަ ކަމަށެވެ., އެ ގާނޫނުގައި އޮތީ ސިވިލް ސާވަންޓުން ބަންދު ދުވަސްތަކުގައި ވަޒީފާއަށް ނުކުތަސް ހާޒިރީ އެލަވަންސް ލިބޭ ގޮތަށް ނޫން ކަމަށް އޭނާ ވިދާޅުވި އެވެ., "މި މަހު 22 ގައި ގެޒެޓްކުރި އިސްލާހަކީ ދައުލަތުގެ ޕޭ ފްރޭމްވޯކަށް ބަދަލުވެފައި ތިބި މުވައްޒަފުންގެ ތެރެއިން ޝިފްޓް ޑިއުޓީ އުސޫލުން މަސައްކަތް ކުރައްވާ މުވައްޒަފުން ބަންދު ދުވަސްތަކުގައި މަސައްކަތް ކުރި ކަމުގައި ވީ ނަމަވެސް، އެ މުވައްޒަފުންނަށް ހާޒިރީ އެލަވަންސް ލިބެގެންދާނެ ކަމަށް،" އޭނާ ވިދާޅުވި އެވެ., "ޝިފްޓް ޑިއުޓީގެ ބައިވަރު މުވައްޒަފުން ސީއެސްސީގެ ތެރޭގައި މަސައްކަތް ކުރޭ. އެކަމަކު އެ ހުރިހާ އެންމެންނަކީ އަދި ދައުލަތުގެ ޕޭ ފްރޭމްވޯކަށް ބަދަލުވެފައި ތިބި މުވައްޒަފުންނެއް ނޫން.", ފިނޭންސް މިނިސްޓްރީން އާންމުކުރި ދައުލަތުގެ ޕޭ ފްރޭމްވޯކަށް ގެނައި އިސްލާހުގައިވާ ގޮތުން، އެ ޕޭ ފްރޭމްވޯކުގެ ތެރެއިން މަސައްކަތްކުރާ މުވައްޒަފުން ރަސްމީ މަސައްކަތު ދުވަހުގެ އިތުރުން، ރަސްމީ ބަންދު ދުވަސްތަކާއި ހުކުރު ދުވަހު ޑިއުޓީ އުސޫލުން މަސައްކަތްކުރާ ނަމަ ހާޒިރީ އެލަވަންސް ލިބޭނެ އެވެ., ރަސްމީ ބަންދު ދުވަސްތަކާއި ހުކުރު ދުވަސްތަކުގައި ހާޒިރީ އެލަވަންސް ލިބޭނީ، ވަޒީފާއާ ބެހޭ ގާނޫނުގައި ރަސްމީ މަސައްކަތުގެ ގަޑީގެ ގޮތުގައި ކަނޑައަޅާފައިވާ ޖުމްލަ ވަގުތުގެ ދެބައިކުޅަ އެއްބައި ވަގުތު މަސައްކަތްކުރާ ހާލަތްތަކުގައި ކަމަށް އެ އިސްލާހުގައި ބުނެފައިވެ އެވެ., އެ އިސްލާހުގައި އޮފީހަށް ހާޒިރުވުން ކަމަށް މާނަކޮށްފައި ވަނީ މުވައްޒަފުން ޖިސްމާނީ ގޮތުން އޮފީހަށް ހާޒިރުވުމާއި އޮންލައިންކޮށް މަސައްކަތްކުރަން ޖެހޭ ހާލަތެއްގައި "ސައިން-އިން" ވެގެން ހާޒިރުވެއްޖެ ނަމަ، ހާޒިރީ އެލަވަންސް ލިބޭ ގޮތަށެވެ. އޮފީހުގެ ފަރާތުން ރަށްރަށަށާއި ރާއްޖެއިން ބޭރަށް ކުރަން ޖެހޭ ރަސްމީ ދަތުރުތަކުގެ ދުވަސްތަކަށް ވެސް ހާޒިރީ އެލަވަންސް ލިބޭނެ އެވެ.
https://mihaaru.com/sports/119425	އާރާ: ހިތްވަރު ނެރެގެން ކާމިޔާބާއި ރަން ވަނަތައް	ފަތިހާ ތެދުވެ ނަމާދު ކޮށްލައިގެން އެންމެ ފުރަތަމަ ކަމަކަށް އޮންނަނީ ޓެނިސް ފަރިތަކުރުންތަކެވެ. މިއީ މިއަހަރު އޮތް މޯލްޑްވިސް ސްޕޯޓްސް އެވޯޑްސްގައި އެންމެ މޮޅު އަންހެން ޓެނިސް ކުޅުންތެރިޔާގެ އެވޯޑް ހާސިލް ކުރި އުމުރުން 15 އަހަރުގެ އާރާ އާސާލް އާޒިމްގެ ކޮންމެ ދުވަހެއްގެ ފެށުން އޮންނަ ގޮތެވެ., "ވަރަށް ފަތިހާ ޓެނިސް ފަށާނެ. ނަމާދު ކޮށްލައިގެން ދެ ގަޑިއިރު ފަރިތަކުރުން އޮންނާނެ. ގަޑިއެއްގެ ބްރޭކަކަށް ފަހު ފިޓްނަސް އަށް މަސައްކަތް ކޮށްލާފައި އަނެއްކާ ދެގަޑިއެއްހާއިރު ޕްރެކްޓިސް ކުރަން. އޭގެ ފަހުން ވެސް މެންދުރު ބްރޭކަކަށް ފަހު ކްލާސްތައް ފެށުމުގެ ކުރިން ދެގަޑިއެއްހާއިރު ޕްރެކްޓިސް އޮވޭ. ދެން ކްލާސްތައް ނިމޭނީ އެންމެ ލަސްވެގެން ވެސް 7 ޖަހާއިރު،" އޮންލައިންކޮށް އެމެރިކަން ހައި ސްކޫލްގެ ގްރޭޑް ނުވައެއްގައި ތައުލީމް ހާސިލް ކުރަމުން އަންނަ އާރާ ބުންޏެވެ., ބުރަ މަސައްކަތްތަކަކާއި އެތަކެއް ގުރުބާނީތަކާ އެކު އާރާ ވަނީ މިއަހަރުގެ ސްޕޯޓްސް އެވޯޑްސްގައި އެންމެ މޮޅު އަންހެން ޓެނިސް ކުޅުންތެރިޔާގެ އެވޯޑް ލިބުމާ އެކު އޭނާގެ ހުވަފެންތަކުގައި ހަގީގީ ކުލަ ޖެހުނު ކަމުގެ އިހުސާސް ކުރެވުނެވެ., ހަމަ އެއާ އެކު ސްޕޯޓްސް އެވޯޑުގައި އުންމީދީ އަންހެން އެތުލީޓާއި އެންމެ މޮޅު އަންހެން ކުޅިވަރު އެތުލީޓުގެ އެވޯޑަށް ނޮމިނޭޓް ވުމާ އެކު އާރާގެ އުފާތައް އެތައް ގުނައަކަށް އިތުރު ވި އެވެ. އެންމެ އުންމީދީ އެތުލީޓުގެ ކެޓަގަރީ އިން ދެވަނަ ހާސިލް ކުރި އިރު، އެންމެ މޮޅު އަންހެން އެތުލީޓުގެ ކެޓަގަރީ އިން އާރާ ވަނީ ތިންވަނަ ހާސިލް ކޮށްފަ އެވެ., މިއަހަރުގެ ގައުމީ ޓީމް ސިލެކްޝަނާ ހަމައަށް އާރާ އައީ ތައިލެންޑުގެ ކޯ ޓެނިސް އެކަޑަމީގައި ތަމްރީނު ވަމުންނެވެ. އާރާ ބުނީ ތައިލެންޑްގައި ޓެނިސް ކޯޓު ގިނަވުމުގެ ސަބަބުން ފަރިތަކުރަން ލިބޭ ފަރުސަތު ގިނަ ކަމަށެވެ. ފުރަތަމަ ޓެނިސް ކުޅެން ފަށައިގަނެގެން، ރާއްޖޭގައި ތަމްރީނުތައް ކުރިއަށް ގެންދިޔައިރު ދުވާލަކު ކުޅެން ލިބުނީ ދެ ގަޑިއިރެއްހާއިރު ކަމަށް ވެސް އާރާ ބުންޏެވެ., މިއަހަރު ބޭއްވި ބީއެމްއެލް ގައުމީ އަންހެން އޯޕަން ސިންގަލްސްގައި އެއްވަނަ ދިފާއު ކުރި އާރާ ޓެނިސް ކުޅެން ފެށީ އުމުރުން އަށް އަހަރުގަ އެވެ. އޭގެ ކުރިން އޭނާ ވަނީ ޓޭބަލް ޓެނިސް އާއި ބާސްކެޓްބޯޅަ އަދި ސްވިމިންގެ އިތުރުން އެތުލެޓިކްސް ވެސް ތަޖުރިބާ ކޮށްފަ އެވެ., "އެންމެ ފުރަތަމަ ކުޅެން ފެށި އިރު ވެސް ނަތީޖާތައް އެހާ ރަނގަޅެއް ނޫން. އެކަމަކު އެއްވެސް ވަރަކަށް ނެގެޓިން ހިޔާލެއް ނުގެންގުޅެން. އަބަދުވެސް ވިސްނީ ބޭނުންވާ ނަތީޖާއަށް ވާސިލް ވެވޭނީ ބުރަކޮށް މަސައްކަތްތަކެއް ކޮށްގެން ކަން،" މިދިޔަ އަހަރު ފުރަތަމަ ފަހަރަށް ގައުމީ ސިންގަލްސް އިވެންޓުގެ ޗެމްޕިއަންކަން ހޯދި އާރާ ބުންޏެވެ., ބާރަ އަހަރުން ފެށިގެން ގައުމީ ޓީމުގެ ޖާގަ ހޯދީ އާރާ އާއި އޭނާގެ ބައްޕަ، ކުރީގެ ކޮމިޝަނާ އޮފް ޕްރިޒަންސް މޫސާ އާޒިމްގެ ބޮޑެތި ގުރުބާނީތަކަކާ ވެސް އެކު އެވެ. މެލޭޝިއާ އިން 2019 ވަނަ އަހަރު ތަމްރީނު ހަދައިގެން އައިސް ދިމާވި ސިއްހީ މައްސަލައަކާ ގުޅިގެން އޭނާއަށް ގިނަ ދުވަސްތަކެއް ވަންދެން ކުޅުމާ ދުރުގައި ހުންނަން ޖެހި، ގިނަ މުބާރާތްތަކެއް ގެއްލުނެވެ. އޭރު ތަހަންމަލް ކުރަން ޖެހުނު އުނދަގޫ ދުވަސްތަކުގައި ވެސް އާރާގެ އެންމެ ބޮޑު ހިތްވަރަކަށްވީ ބައްޕަ އެވެ., ވަކި އުމުރަކަށް ނުދާ ކުޅުންތެރިންނަށް ބަންދު ވެފައިވާ ގައުމީ ޓީމުގެ ދޮރު ހުޅުވާލައިދިނީ އާރާގެ ބައްޕަގެ ލަފާ އެސޯސިއޭޝަނުން ގަބޫލުކޮށް، އުސޫލް ބަދަލު ކުރި ހިސާބުންނެވެ. ލިބުނު ފުރުސަތު އެންމެ ރަނގަޅަށް ބޭނުން ހިފައި، އާރާ ގައުމީ ޓީމުން ޖާގަ ހޯދީ 2020 ވަނަ އަހަރުގެ ސިލެކްޝަންގައި އުމުރުން މާ ދޮށީ ކުޅުންތެރިންނާ ވާދަކޮށް އެއްވަނަ ހާސިލް ކޮށްގެންނެވެ. އޭގެ ފަހުން މިއަދާ ހަމައަށް ވެސް ގައުމީ ޓީމުގެ ކުޅުންތެރިއެއްގެ ގޮތުގައި ހުރި އާރާ އަކީ ގައުމީ ޓީމުގެ މުހިއްމު ކުޅުންތެރިއެކެވެ., ޓެނިހުގެ ގައުމީ ޓީމުތަކަށް ބާއްވާ ވޯލްޑް ކަޕް ކަމަށްވާ ބިލީ ޖީން ކިންގް ކަޕްގައި މިއަހަރު ވާދަކުރި ޓީމުގައި ވެސް އާރާ ހިމެނެ އެވެ. މުޅި ޓީމުން ވެސް މޮޅު ކުޅުމެއް ދައްކައި، މެދުއިރުމަތީ ޒޯންގެ 14 ޓީމުގެ ތެރެއިން ރާއްޖޭން ވަނީ ފަސް ވަނަ ހޯދައިފަ އެވެ. އާރާ ބުނީ، މިދިޔަ އަހަރަށް ވުރެ މިއަހަރު ނަތީޖާ ރަނގަޅުވީ، ޓީމެއްގެ ގޮތުގައި ހުރިހާ ކުޅުންތެރިން އެކުގައި ފަރިތަކުރުމުގެ ފުރުސަތު ލިބުމުން ކަމަށެވެ., "މި އަހަރު ރޭންކިންގެ ކުރިއެރުން ޓީމަށް ލިބުމުން އެއީ ވަރަށް ހިތްހަމަ ޖެހުނު ކަމެއް. މިދިޔަ އަހަރު ވެއްޖެއްޔާ އެކި ކުޅުންތެރިން އެކި ތަންތާގައި ތިބެގެން ޕްރެކްޓިސް ކޮށްގެން މުބާރާތަށް ދިޔައީ، އެކަމު މިއަހަރު އެކުގައި ގިނަ ޕްރެކްޓިސްތަކެއް ކޮށްގެން މެޗުތަކަށް ތައްޔާރު ވެވުމުން އޭނެ ނަތީޖާ މިއީ،" ބިލީ ޖީން ކިންގް ކަޕްގައި ރާއްޖޭން ހޯދި ކުރިއެރުމާ ގުޅޭގޮތުން އާރާ ބުންޏެވެ., އުމުރުފުރާގެ މުބާރާތްތަކުން އާރާ އަށް ކުރިއަށް އޮތީ 18 އަހަރުން ދަށުގެ މުބާރާތްތަކެވެ. އޭޝިއަން ޓެނިސް ފެޑެރޭޝަން (އޭޓީއެފް) ގެ މުބާރާތަކުން ޗެމްޕިއަންކަން ހޯދައިފި އެވެ. އެއީ ތައިލެންޑް ގައި މިދިޔަ އަހަރު އޭޓީއެފް އިން ބޭއްވި 14 އަހަރުން ދަށުގެ މުބާރާތުގެ ޑަބަލްސް ބައިންނެވެ. އަދި އެ މުބާރާތުގެ ސިންގަލްސް ބައިން ބްރޯންޒް މެޑަލް ވެސް އޭނާ ހޯދި އެވެ., ކިޔެވުމުގައި ވެސް ތޫނުފިލި އާރާ ދެން އެންމެ ހާސިލް ކުރަން ބޭނުން ވަނީ 18 އަހަރުން ދަށުގެ އުމުރުފުރާއިން ދުނިޔޭގެ ޓެނިސް ފެޑެރޭޝަން (އައިޓީއެފް) މުބާރާތަކުން ރަން ވަނައެކެވެ. ޓެނިހުގައި އެންމެ އުހަށް ނުދެވުނަސް، އޭޓީއެފް އަދި އައިޓީއެފް މުބާރާތްތަކުގައި ވާދަކޮށް ކުރިއެރުން ހޯދުމަށް އޭނާ ބޭނުންވެ އެވެ. ހަމަ އެއާ އެކު ގައުމީ ޓީމާ އެކު ރަން މެޑަލް އެއް އަޅާލުމަކީ އަބަދުވެސް އާރާ އެންމެ އުންމީދު ކުރާ ކަމެވެ., "ކިޔެވުމާއި ޓެނިސް އެންމެ ރަނގަޅަށް ބެލެންސް ކުރަން ފުރަތަމަ ދުވަސްކޮޅު އުނދަގޫ ވި، އެކަމަކު މިހާރު އާދަ ވެއްޖެ. ކަމެއް ހާސިލް ކުރަން ގަދައަޅާ މަސައްކަތް ކުރަން ޖެހޭކަން އެބަ އެނގޭ. އިރާދަކުރެއްވިއްޔާ ކިޔެވުމާއި ޓެނިސް ވެސް ވަރަށް ރަނގަޅަށް ބަހާލައިގެން ވަރަށް ރަނގަޅަށް ކުރިއަށް އެބަ ގެންދެވޭ،" މެލޭޝިއާގައި މިއަހަރު ބޭއްވި ޖޫނިއާ ޓުއާގެ 16 އަހަރުން ދަށުގެ ކެޓެގަރީގެ އަންހެން ސިންގަލްސް އަދި ޑަބަލްސް އިވެންޓުން ޗެމްޕިއަންކަން ހޯދި އާރާ ބުންޏެވެ., ހަޔާތުގައި އުނދަގުލާ ކުރިމަތިލާން ޖެހުނު ކަމުގައި ވިއަސް ގަދައަޅާ މަސައްކަތް ކޮށްގެން ކުރިއަށް ދިޔުމުގެ އަޒުމެއް އޮވެއްޖެ ނަމަ ކޮންމެ ކުއްޖަކަށް ވެސް ހާސިލް ކުރަން ބޭނުންވާ ލަނޑުދަނޑިއާ ހަމައަށް ވާސިލް ވުމަށް ހިތްވަރާ އެކު މަސައްކަތް ކުރުމުގެ މުހިއްމުކަން އާރާ މި އަންނަނީ ސާބިތު ކޮށްދެމުންނެވެ.
https://mihaaru.com/news/127186	އާދިއްތަ ދުވަހަށް ޖަލްސާ ތާވަލްކޮށް، ނަޝީދުގެ މައްސަލަ އެޖެންޑާކޮށްފި	ރައްޔިތުންގެ މަޖިލީހުގެ ރައީސް މުހައްމަދު ނަޝީދު ވަކިކުރުމުގެ މައްސަލަ ބޭއްވޭނެ ކަމާމެދު ސުވާލު އުފައްދާފައިވަނިކޮށް، އާދިއްތަ ދުވަހަށް ޖަލްސާ ތާވަލްކޮށް، އިތުބާރު ނެތް ކަމުގެ މައްސަލަ އެޖެންޑާކޮށްފި އެވެ., މަޖިލީހުގެ އިދާރާއިން އާންމުކުރި އާދިއްތަ ދުވަހުގެ އެޖެންޑާގައި އޮތީ ނަޝީދުގެ އިތުބާރު ނެތް ކަމަށް ހުށަހަޅާފައިވާ މައްސަލައާ މެދު ގޮތެއް ނިންމުން އެކަންޏެވެ., މަޖިލީހުގެ ގަވައިދުގައިވާ ގޮތުން އިތުބާރު ނެތްކަމުގެ ގަރާރުގެ 14 ދުވަހުގެ ނޯޓިސް ހަމަވުމުން ޖަލްސާ ބާއްވަން ޖެހެ އެވެ. އާދީއްތަ ދުވަހަކީ އާންމު މަޖިލިސް އޮންނަ ދުވަހަކަށް ނުވާތީ، ނަޝީދުގެ މައްސަލަ އެ ދުވަހަށް އެޖެންޑާކުރާނެކަން މަޖިލީހުގެ އިދާރާއިން ވަނީ މެމްބަރުންނަށް މި ހަފްތާގައި އަންގައިފަ އެވެ., މި ޖަލްސާ އެޖެންޑާކޮށްފައިވާއިރު، އެ ޖަލްސާއަށް މަޖިލީހުގެ ނައިބު ރައީސް އީވާ އަބްދުﷲ ހާޒިރުވެ ވަޑައިނުގެން، ޖަލްސާ ކުރިއަށް ގެންދަން ފުުރުސަތު ނުދޭން ނަޝީދުގެ ޑިމޮކްރެޓްސް އިން ރާވާފައިވާ ކަމަށް އެމްޑީޕީން ވަނީ ތުހުމަތުކޮށްފަ އެވެ., މަޖިލީހުގެ ގަވައިދުގައި ބުނާ ގޮތުން، މަޖިލީހުގެ ރައީސްގެ އިތުބާރު ނެތް ކަމުގެ މައްސަލައިގެ ރިޔާސަތު ބަލަހައްޓަވާނީ މަޖިލީހުގެ ނައިބު ރައީސެވެ. މަޖިލީހުގެ ނައިބު ރައީސް ވަޑައިނުގަންނަވާ ހާލަތެއްގައި ވާނެ ގޮތެއް ގަވާއިދުގައި ސާފުކޮށް ބުނެފައެއް ނެތެވެ., މީގެ ކުރިން ނަޝީދު ވަކި ކުރަން ހުށަހެޅި މައްސަލަ ވެސް ކުރިއަށް ނުގެންދެވުނީ އެހެންވެ އެވެ. އެ ފަހަރު ނަޝީދާ އެކު އީވާ ވަކިކުރަން ވެސް ގަރާރެއް ވެއްދުމުން، ދެ ބޭފުޅުން ވެސް ރިޔާސަތާ ހަވާލުވާން އުޒުރުވެވަޑައިގެންނެވި އެވެ. އެއާ އެކު، އެ ދެ ގަރާރު އަނބުރާ ނެގުމާ ހަމައަށް ވެސް ގަވާއިދުން އަންނަ "ހުސްކަމަށް" އޮތީ ހައްލެއް ނުހޯދި އެވެ.
https://mihaaru.com/gallery/2730	ދިރާގު މޯލްޑިވްސް ރޯޑު ރޭސް 2023	